Secondo lo storico Harold Innis dal tredicesimo secolo l'avvento delle Università richiese una produzione maggiore di libri di testo, che comportò un declino graduale della "pratica della discussione dialettica in classe, caratteristica delle culture precedenti" , "con il crescere dell'autorità dei libri di testo".

Il libro di testo è considerato il punto ideale di incontro tra docente e studente, un canale di comunicazione didattico privilegiato.

I libri di testo si devono integrare e arricchire con altri strumenti didattici, quali enciclopedie, fonti, manuali, appunti, etc.

Anche gli antichi greci scrissero testi destinati alla didattica, ma il libro di testo moderno ha le sue radici nella standardizzazione resa possibile dalla stampa a caratteri mobili. Lo stesso Johannes Gutenberg che l'ha inventata ha stampato alcune edizioni dell'Ars Minor, un libro di grammatica latina di Elio Donato.

I primi libri di testo sono stati utilizzati sia dai docenti, che usavano i libri come ausili didattici (per esempio, abecedari), quanto da quelle persone che studiavano da sole. Riguardo invece alla resistenza ai cambiamenti e alle innovazioni in questo campo, già il filosofo greco Socrate lamentava la perdita di conoscenza causata dal cambiamento dei metodi di insegnamento. Infatti prima dell'invenzione dell'alfabeto greco, 2.500 anni fa, le conoscenze e le storie venivano imparate a memoria e recitate a voce alta, come si dice facesse Omero con i suoi poemi. L'avvento della scrittura significava che non era più necessario memorizzare tutto, uno sviluppo temuto da Socrate, che pensava che in questo modo si sarebbe indebolita nei Greci la capacità mentale di ricordare e raccontare. Paradossalmente conosciamo queste idee di Socrate e la sua filosofia, solo perché sono state riportate dal suo allievo Platone che le ha scritte nei suoi dialoghi.

Una pagina dell'Orbis pictus di Comenio (1658), libro di testo che ebbe diffusione in tutta Europa

Una seconda rivoluzione fu l'invenzione della stampa a caratteri mobili, che avvenne verso la fine del XV secolo ad opera dello stampatore tedesco Johannes Gutenberg, che inventò i primi tipi di caratteri fondendo in stampi una lega metallica e posizionando i caratteri su dei telai inchiostrati montati su un torchio che venivano usati per stampare a pressione le pagine in modo seriale. Questa fu la prima di una lunga serie di innovazioni che portarono all'abbattimento dei costi di stampa e di riproduzione delle opere scritte, rendendo possibile per la prima volta la produzione di testi in un grande numero di esemplari. L'istruzione obbligatoria e la conseguente crescita della scolarizzazione in Europa hanno portato alla stampa di molti testi standardizzati per i bambini. I libri di testo sono diventati lo strumento didattico principale per la maggior parte dei bambini già a partire dal XIX secolo.

Attualmente stiamo vivendo la terza rivoluzione del libro, che è portata dall'avvento delle reti digitali e dai dispositivi elettronici di comunicazione. Nuove forme di codifica della parola scritta, come gli eBook o gli ipertesti, stanno sostituendo i libri cartacei. L'uso di questi strumenti è già in sperimentazione a partire dal 2006 presso alcune università e in California anche in diverse scuole superiori. Il vantaggio dei libri elettronici è la facilità di trasporto (ridotto peso e ingombro) e un minor costo, se si considera che per la scuola occorre mediamente un testo per ogni materia.

Nel 2007 è stato pubblicato da BoxingBooks on the Net (BBN) il primo catalogo di libri di testo digitali. La BBN ha risolto con un escamotage commerciale la questione tra la libera diffusione della conoscenza e la salvaguardia dei diritti d'autore pubblicando i testi con una licenza d'uso simile a quella per il software che consente a insegnanti e allievi la libera duplicazione e distribuzione dei contenuti. Altri testi e supporti didattici sono pubblicati con licenze Creative Commons. 